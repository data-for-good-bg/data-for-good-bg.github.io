---
title:  Общинските детски ясли и градини в София през учебната 2021/2022 година
date: 2022-03-15 00:00:00
description: Още веднъж за митовете и истинските проблеми на детските ясли и градини в Столична община.     
featured_image: /assets/img/pages/sofia-kindergartens-map.PNG
author: Magdalena Petrova 
lang: bg
---

[ ![](/assets/img/pages/see-data-button.PNG) ](https://data-for-good.bg/sofia-kindergartens)

През 2021 г. „Данни за добро“ представи данни за детските заведения в София и потърси отговор на някои наболели въпроси, като например колко точки са необходими за прием в яслите и детските градини, в кои столични райони има най-много и най-малко обявени свободни места и какви са шансовете за прием на децата според годината на тяхното раждане. Ако желаете да си припомните тази информация или не ви е попадала досега, можете да видите визуализацията [тук](https://data-for-good.bg/blog/kindergartens-infographic-bg).

В данните продължават да се крият отговори на още много въпроси и след като се допитахме до Столична община, получихме нови масиви от тях. Те, разбира се, бяха забележително разбъркани. Наименования на детските заведение, възрастови групи и прочие са изписани по всевъзможни начини. Попълването им се прави на различни нива – едни на ниво филиал, други на ниво детско заведение. В някои справки информацията за децата се предоставя по година на раждане, а в други – по групи. Всичко това успя само да ни заинтригува още повече и след като пресяхме данните през най-ситно сито сме готови да ви представим нашата поредна визуализация, с която ще разчепкаме три често срещани твърдения и ще проверим дали те са достоверни или всъщност става дума за митове. 

Тези три твърдения са:<br>
*Твърдение 1: В детските ясли и градини има твърде много деца в група.*<br>
*Твърдение 2: Най-много места за прием се обявяват за 1-ва градинска група.*<br>
*Твърдение 3: Всички детски градини получават едни и същи (недостатъчни) средства и имат недостиг на персонал.*

И така, по ред на номерата:
  
## Твърдение 1: В детските ясли и градини има твърде много деца в група.

Едно от най-противоречивите решения, които Столична община прилага, за да се преодолее хроничният недостиг на места в детските заведения, е определянето на много висок максимален брой на деца в групите в детските заведения. Това буди основателни тревоги сред родителите, че в групи с по 25-30 деца, служителите няма да могат да се грижат пълноценно за тях, че това само допълнително ще ги изнервя, ще отблъсква нови служители в системата и, в крайна сметка, децата ще бъдат ощетени. Но има ли действително „пренаселеност“ в ясли и градини? Данните разкриват една, може би, изненадваща картина.

Първото класиране в София през 2021 г. остави извън детските заведения 10 000 неприети деца. Същевременно, през 2021 г. беше подаден рекорден брой кандидатствания за прием на деца в детски заведения. В това, основателно или не, едни видяха опит за получаване на наскоро въведените компенсации за неприето дете, а други – желание просто да се „пробва късмета“, защото действително късметът има важна роля в целия процес. 

Важно е да се отбележи, че при нормални обстоятелства системата отсява случаите на деца, успешно записани в детско заведение без сериозно намерение на родителите им да го посещават. Ако в рамките на 60 дни дете не започне да посещава ясла или детско заведение то бива автоматично изключено и мястото се обявява като свободно на следващо класиране. 

Но през последните две години обстоятелствата са далеч от нормални. От началото на учебната 2021-2022 година до момента, детските градини и ясли останаха отворени и не бяха засегнати от локдаун, но родителите на децата имаха възможността да подадат заявление на основание епидемиологичната обстановка и заболеваемостта от COVID-19, с което да извиняват отсъствия или изцяло да отложат постъпването на детето им в детско заведение. 

За да разберем колко деца в действителност посещават детски заведения от есента на 2021 г. поискахме обществена информация от Столична община, обобщихме получените данни и създадохме визуализация, в която може да видите броя записани деца по възрастова група, по район и детско заведение. Показано е и колко от тях не са постъпили (не са посещавали детското заведение нито веднъж в периода от 15.09.2021 г. до 31.01.2022 г., като отсъствията им са извинени на база подадено заявление за отсъствие на основание епидемиологичната обстановка и заболеваемостта от COVID-19). 

Данните показват, че в детските заведение в Столична община са записани общо 45 118 деца. В същото време средномесечната посещаемост възлиза на 22 593 деца, което означава, че едва 50% от записаните деца посещават ясла или градина. Също така 2165 от записаните деца не са посещавали нито веднъж детското заведение, в което са записани, за периода от 15.09.2021 г. до 31.01.2022 г. и отсъствията им са извинени чрез подадено заявление за отсъствие на основание епидемиологичната обстановка и заболеваемостта от COVID-19. 

Ако разгледаме данните само за децата в яслените групи, то от 7995 записани деца средно месечната посещаемост е 2577 деца. Това означава, че се използват едва 32.2% от местата в яслените групи. От всички записани деца, 14.7% (или 1174 деца) не са посетили нито веднъж детското заведение, като отсъствието им е извинено чрез подадено заявление за отсъствие на основание епидемиологичната обстановка и заболеваемостта от COVID-19. Можем само да гадаем, дали останалите отсъствия се дължат на небезизвестния градински сопол, но би било разумно да допуснем, че може да има и други причини, като почивки, семейни празници, и други.

От направените изчисления се оказва, че числеността на яслените групи не възлиза на 21 до 23, а по-скоро на 7 до 10 деца. Респективно, групите в детските градини не се състоят от 27 до 31 записани деца, а от 12 до 16. 

Завършваме разглеждането на този въпрос с няколко важни бележки. Първо, дали едно дете посещава или не детското заведение, в което е записано, зависи не от детето, а от неговите родители. Второ, родителите, които са записали децата си в детски заведения, но не са ги завели нито веднъж, са направили това при спазване на въведените правила, т.е. не са извършили нарушение. Трето, на практика това е довело до понижаване на броя на децата в групите и може да се предположи, че те са получили по-качествени грижи. Четвърто, навярно нито едно от тези съображения не успокоява особено родителите, чиито деца са останали извън системата на общинските детски заведения.
На база на наличните данни и направения анализ, можем да заключим, че твърдението, че в детските ясли и градини има твърде много деца в група е МИТ.

## Твърдение 2: Най-много места за прием се обявяват за 1-ва градинска група.

Тук отговорът не изисква особено задълбочен анализ, тъй като данните сами по себе си очертават ясна картина. 

Оказва се, че има немалко райони, в които най-много места за прием се обявяват за 2-ра яслена група, а не за 1-ва градинска. Такива са, например, районите Възраждане, Искър, Кремиковци, Младост, Надежда, Нови Искър, Студентски. В тях при яслените групи се наблюдава и по-висок процент на приети, но непостъпили деца и съответно на по-ниска средномесечна посещаемост. 

[ ![](/assets/img/pages/kindergartens_mladost_2021-2022.PNG) ](/assets/img/pages/kindergartens_mladost_2021-2022.PNG)

На база на наличните данни и направения анализ, можем да заключим, че твърдението, че най-много места за прием се обявяват за 1-ва градинска група също е МИТ.

## Твърдение 3: Всички детски градини получават еднакво оскъдни средства и страдат от недостиг на персонал.

Потърсихме данни и за субсидирането на детските градини и за персонала от регистъра на общинските детски градини, който общината води и публикува всяка учебна година.

Анализът показва, че субсидирането на детските заведения се влияе от броя на приетите в тях деца, но субсидията за едно дете варира значително между отделните детски градини.

Например, ДГ №20 „Жасминов парк“ в Подуяне и ДГ №141 „Славейкова поляна“ в Лозенец имат почти равен брой приети деца за учебната 2021/2022 година, но годишната субсидия за едно дете възлиза на 2982.86 лв. в ДГ №20 „Жасминов парк“ и 5241.89 лв. в ДГ №141 „Славейкова поляна“.


[ ![](/assets/img/pages/kindergartend_subsidy.PNG) ](/assets/img/pages/kindergartend_subsidy.PNG)

Разбира се, трябва да се има предвид, че детските градини имат и т.нар. неснижаеми разходи, които не зависят от броя на записани деца. В ДГ №41 „Приятели“ във Витоша, например, са записани 37 деца с обща субсидия (държавна и общинска) в размер на 211 256 лв. Въпреки, че субсидията на 1 дете възлиза на 5709.62 лв., това не означава непременно, че децата получават и най-качествени грижи.

Също така анализирахме и числеността на персонала. При този показател също има значителни вариации между отделните детски заведения, като някои от тях имат по-голям недостиг на персонал от други. 

Например, ДГ №108 „Детско царство“ в Искър и ДГ №68 „Ран Босилек“ в Люлин имат почти равен брой приети деца за учебната 2021/2022 година, но числеността на персонала е 44 в ДГ №108 „Детско царство“ и 60 в ДГ №68 „Ран Босилек“.

[ ![](/assets/img/pages/kindergartend_staff.PNG) ](/assets/img/pages/kindergartend_staff.PNG)

В едно обаче всички детски градини си приличат и това е ниското заплащане на персонала.

Според НСИ, през октомври 2021 г. средната брутна месечна заплата на наетите лица по трудово и служебно правоотношение в район София (столица) е 2137 лв. От данните се вижда, че средната брутна месечна заплата на педагогическия персонал е 1679.60 лв., което е с 21% по-ниско от средното заплащане за София. Непедагогическия персонал в детските градини в София получава 959.49 лв. средна брутна месечна заплата, което е повече от два пъти по-ниско от средното заплащане за София.

И така, на база на направения анализ може да се заключи, че данните са твърде разнообразни, за да се направи категорично заключение за достоверността на твърдението, че всички детски градини получават еднакво оскъдни средства и имат недостиг на персонал. 

Предоставените на „Данни за добро“ данни и извършеният от нашите доброволци анализ добавят още няколко щрихи към състоянието на детските заведения в София и се надяваме, че те ще послужат за по-добро разбиране на проблемите в най-ранната детска грижа и ще допринесат за тяхното постепенно разрешаване. 

Получената информация ще ни послужи и да направим още един анализ, който ще представим съвсем скоро, а именно – на каква стойност би възлизала месечната такса за посещаване на детско заведение, ако родителите заплащаха изцяло размера на изплащаните им субсидии. 

[ ![](/assets/img/pages/see-data-button.PNG) ](https://data-for-good.bg/sofia-kindergartens)

### За „Данни за добро”
„Данни за добро” е сдружение с нестопанска цел определено за осъществяване на общественополезна дейност. Ние създаваме общност от специалисти и съмишленици с опит в работата с данни, които да развиват значими за обществото проекти, както и да подпомагат активно организациите от неправителствения сектор да се справят с предизвикателствата чрез извличането на знание от данните.

Това приложение е плод на часове напълно безвъзмезден труд на доброволците на сдружение "Данни за Добро". 
Употребата му е безплатна и всякакви резултати от него могат да се използват съгласно условията на отворения лиценз [CC-BY](https://creativecommons.org/licenses/by/2.5/bg/)

Можете да се свържете с нас на [info@data-for-good.bg](mailto:info@data-for-good.bg)
